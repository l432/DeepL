Принцип дії термоелектричних генераторів ґрунтується на перетворенні надлишкової теплової енергії в електричну. На сьогодні такі пристрої поступаються за величиною ККД сонячним панелям, що стримує масштаби їх промислового виробництва. Одним зі шляхів збільшення ККД термоелектричних генераторів є пошук і створення нових матеріалів, які б володіли низькою теплопровідністю при достатньо високій електропровідності. Вказана задача вирішується, в тому числі, методами комп'ютерного моделювання. Зокрема, ми виконуємо розрахунки теплових властивостей наноматеріалів (нанонитки, композитні та шаруваті структури), де на атомарному рівні вивчаємо процеси теплового транспорту.  Ці матеріали є перспективними для термоелектричних застосувань внаслідок ефективного розсіювання тепла.  В результаті комп'ютерного моделювання проводиться відбір матеріалів з низькою теплопровідністю та досліджується вплив різних факторів (хімічного складу, геометричних параметрів, дефектного вмісту і т.д.), які б дозволили зменшити теплопровідність наноструктур.  Вказані дослідження стали основою десятків статей в рейтингових журналах та розвиваються в рамках діючих наукових проектів.